# CS-HTiEW
Computer Science - Hard Topics in Easiest Way
If you are interested in seeing this project translated into English language, please contact me.

# Trudne Tematy w Najprostszy Sposób

Dydaktyka informatyki jest dużym wyzwaniem, szczególnie w szkole. Do tej pory podstawa programowa w zakresie podstawowym ograniczała się przede wszystkim do technologii informatycznych, co oznacza, że uczono głównie podstaw wykorzystania pakietu biurowego. W ostatnim czasie uległo to jednak znacznej zmianie i teraz już od szkoły podstawowej będzie mówić się o algorytmice, myśleniu komputacyjnym i programowaniu. Chociaż jest to niewątpliwie ważna i pozytywna zmiana, to stawia ona jeszcze większe wyzwania przed nauczycielami. W porównaniu do innych przedmiotów, takich jak chociażby matematyka, dydaktyka informatyki jest wciąż bardzo młoda i wciąż poszukiwane są skuteczne metody tłumaczenia wielu zagadnień. Dlatego  postanowiliśmy stworzyć coś, co ochrzciliśmy mianą projektu Trudne Tematy w Najprostszy Sposób. Jest to zestaw gotowych materiałów dla nauczycieli, zawierający całe scenariusze lekcji, konspekty, prezentacje, które można wykorzystać, by przybliżyć uczniom tematy z dziedziny informatyki uważane za szczególnie trudne.

### Opracowane do tej pory tematy:
- Wstęp do algorytmów
- Wstęp do zmiennych
- Wstęp do funkcji
- Wstęp do rekurencji

### Wykorzystanie

Zachęcamy do skorzystania z przygotowanych materiałów. Wszystkie tematy zostały przez nas opracowane z dużą starannością i w oparciu o naszą wiedzę i wieloletnie doświadczenie w zakresie dydaktyki informatyki. Każdy temat opracowany został w taki sposób, aby każdy, nawet początkujący nauczyciel, mógł skorzystać z materiałów, aby poprowadzić ciekawą i pouczającą lekcję. Należy oczywiście pamiętać przy tym, że niezbywalnym obowiązkiem nauczyciela jest dostosowanie lekcji do możliwości i poziomu swojej klasy. 
Każdy temat zawiera komplet materiałów potrzebnych do przeprowadzenia lekcji. Przy niektórych lekcjach potrzebne będą jeszcze dodatkowe materiały pomocnicze, takie jak pudełka do zaprezentowania rekurencji. Wspomniane pomoce naukowe można bez problemu wykonać samodzielnie, a wszystkie potrzebne informacje zawarte są w odpowiednich dokumentach.

Korzystając z naszych materiałów proszę mieć na uwadze, że Trudne Tematy w Najprostszy Sposób jest projektem podlegającym ciągłemu rozwojowi. Wraz z przeprowadzaniem kolejnych tematów w różnych klasach, a także pod wpływem dyskusji z innymi dydaktykami, forma niektórych lekcji może ulegać zmianie, oczywiście na lepsze. Warto więc tutaj od czasu do czasu zaglądać aby sprawdzić, czy nie pojawiło się coś nowego.

Osoby, które skorzystają z naszych materiałów, chcielibyśmy prosić o wypełnienie protokołu z realizacji, zawartego w każdym temacie, i przesłanie go nam, tak abyśmy mieli możliwość zweryfikowania naszej propozycji i uczynienia jej jeszcze lepszą. W razie wszelkich uwag i sugestii prosimy także o kontakt z nami.

### Autorzy

- mgr inż. [Damian Kurpiewski](https://blackbat13.github.io/)

- dr Krzysztof Skowronek

---
Materiały publikowane są na licencji **CC Uznanie Autorstwa-Na tych samych warunkach 4.0**

![CC Uznanie Autorstwa-Na tych samych warunkach 4.0](http://i.creativecommons.org/l/by-sa/3.0/88x31.png)
